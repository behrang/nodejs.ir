Title: Git Bash در ویندوز
Author: بهرنگ نوروزی‌نیا
Date: 2014-06-08 17:00:00 GMT+0430 (IRDT)
Categories: git,bash,git-bash,windows,nodejs,npm

برنامه های Node.js را می توان روی ویندوز هم نوشت! یکی از ابزارهایی که به شما در برنامه نویسی روی ویندوز کمک فراوانی می کند، Git Bash است. اگر خوشبخت هستید و روی ویندوز نیستید، از این نوشته بگذرید.

1. اگر می توانید، یکی از دستگاه های Apple را بگیرید و خود را نجات دهید. با این کار هم سیستم عاملی دارید که کار می کند و هم کمی با Terminal آن آشنا می شوید و می توانید با سرور های لینوکس کار کنید.

1. اگر نمی توانید، ویندوز را پاک کنید و به جای آن Linux را نصب کنید. Ubuntu و Mint دو توزیع شناخته شده از لینوکس هستند که شاید کار کردن با آن ها برای تازه وارد ها ساده تر باشد. خیلی مهم است که ویندوز را پاک کنید. اگر می خواهید در رشته ی نرم افزار کار کنید، و روی زیربنای مایکروسافت هم نیستید، خیلی زود نیاز پیدا خواهید کرد که برنامه خود را روی یک سرور لینوکس اجرا کنید. همچنین امروزه خیلی ها به دنبال DevOps هستند. پس بهتر است جفت پا به درون لینوکس بپرید. شاید در آغاز کمی این کار سخت باشد ولی خیلی زود آن را یاد خواهید گرفت و آینده کاری بهتری خواهید داشت.

1. اگر پیشنهاد های بالا را نپذیرفتید، یا هم اکنون مجبورید که روی ویندوز کار کنید، Git Bash را نصب کنید.

Git Bash به همراه Git نصب می شود. نخست به http://git-scm.com/downloads بروید و آن را بگیرید و نصب کنید. در زمان نصب با گزینه ای روبرو می شوید که از شما می پرسد که چگونه می خواهید Git را به کار برید. پیشنهاد می کنم گزینه سوم که برنامه های دلخواه Unix را هم دارد را برگزینید.

پس از نصب، Git Bash را می توانید در Start Menu پیدا و اجرا کنید. Git Bash یک پایانه که خیلی شبیه پایانه های Unix و Linux است به شما می دهد. همچنین در آن می توانید با دستور های Git کار کنید. همچنین به دستور هایی که در لینوکس پر کاربردند دسترسی دارید، مانند: `ps`، `grep`، `kill`، `scp`، ‍`ssh`، `pwd`، `find` و بسیاری دیگر.
